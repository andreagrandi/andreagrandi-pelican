Title: Android e Developer Device Program: come al solito l'Italia è di serie B
Date: 2008-12-06 13:20
Author: admin
Category: Google, Programmazione
Tags: android, Google
Slug: android-e-developer-device-program-come-al-solito-litalia-e-di-serie-b
Status: published

Google ha appena
[annunciato](http://code.google.com/android/dev-devices.html) che
metterà a disposizione per gli sviluppatori, delle versioni particolari
del G1, quello che tutti ormai conoscono come il nuovo telefono
cellulare di Google. Il G1 per sviluppatori costa circa **399\$** ed è
SIM-unlocked, rendendo quindi possibile l'utilizzo con qualsiasi
operatore di telefonia mobile.

Il dispositivo **non sara' disponibile** da subito **in tutti i paesi**,
ma solo in 18 che Google ha selezionato: USA, Inghilterra, Germania,
Giappone, India, Canada, Francia, Taiwan, Spagna, Australia, Singapore,
Svizzera, Olanda, Austria, Svezia, Finlandia, Polonia e Ungheria.

Ebbene si: persino Polonia e Ungheria hanno avuto la precedenza rispetto
all'Italia! Prima veniamo esclusi dal concorso per lo sviluppo di
applicazioni per Android (a causa di problemi legati alla nostra
burocrazia), e adesso questo.

Noi poveri italiani cosa possiamo fare? Assolutamente niente, se non
cercare di far acquistare il G1 a qualche amico che si trova all'estero.
Questo però non porterà mai alla creazione di una community italiana di
sviluppatori per Android.

Una piccola nota, che non c'entra specificatamente con l'Italia, ma che
ci tengo a fare notare è che Google, dal suo comunicato, **sembra
ammettere che sul G1 ufficiale possono girare solo le applicazioni che
sono state scaricate dal Market di Android**:

> "Note that Android Dev Phone 1 devices are *not* intended for
> non-developer end users. Since the devices can be configured with
> system software not provided by or supported by Google or any other
> company, end users operate these devices at their own risk."

Ovvero (tradotto molto liberamente): i dispositivi per sviluppatori non
sono destinati agli utenti finali. Su questi telefoni è possibile
installare software non fornito o supportato da Google o da altre
compagnie, gli utenti li utilizzeranno a loro rischio e pericolo.
