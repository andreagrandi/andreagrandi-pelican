Title: Wordpress e le localizzazioni in altre lingue
Date: 2008-01-30 17:08
Author: admin
Category: WordPress
Slug: wordpress-e-le-localizzazioni-in-altre-lingue
Status: published

Pensando di fare una cosa gradita ai futuri lettori di questo blog, uno
dei primi problemi di cui mi sono occupato dopo aver installato
Wordpress è stato quello della localizzazione in lingua italiana.

Sono bastate pochissime letture della documentazione ufficiale per
approdare finalmente a [questa
pagina](http://www.wordpress-it.it/wiki/Main/WordPressInItaliano) che,
con chiarissime istruzioni, spiegava quali erano i semplici passi da
compiere.

Purtroppo le semplici istruzioni non hanno funzionato al primo colpo, in
quanto il blog continuava ad essere completamente in inglese. Tramite
una breve ricerca nel forum di supporto, ho scoperto che si tratta di
una [fastidiosa
incompatibilità](http://www.wordpress-it.it/2008/01/07/wordpress-in-italiano-su-server-a-64bit/)
con i server a **64 bit** che pare verrà corretta nella prossima
release. La patch sembra funzionare molto bene. Una volta applicata
(almeno per quanto riguarda la mia installazione di Wordpress, ospitata
su un hosting di Bluehost) sembra funzionare tutto correttamente.

Come mai il blog si trova ancora in lingua inglese? Beh... qui non si
tratta di un bug, ma di una proverbiale incapacità di chi ha curato la
traduzione in italiano. Installare la localizzazione e poi leggere una
frase del genere "Grazie per creare utilizando WordPress" mi ha lasciato
senza speranze ;)

Quando la qualità della localizzazione avrà raggiunto un livello
accettabile, forse tornerò a farci un pensierino... per adesso rimane in
inglese!
