Title: MSN e la censura delle conversazioni
Date: 2008-05-13 22:12
Author: admin
Category: Censura, Sicurezza
Tags: Censura, conversazioni, instant messaging, libertà, microsoft, msn
Slug: msn-e-la-censura-delle-conversazioni
Status: published

![Censurato](http://www.andreagrandi.it/wp-content/uploads/2008/05/censura.thumbnail.jpg)Lo
sapevate che **i server di MSN censurano le vostre conversazioni**,
filtrando i messaggi che, secondo loro, sono ritenuti "potenzialmente
pericolosi" ?

Non si tratta certo di una novità, purtroppo però molte persone ancora
non sono a conoscenza di questo fatto e penso sia opportuno fare quanta
piu' informazione possibile per mettere gli utenti MSN al corrente del
comportamento di questo sistema di instant messaging.

**Come funziona la comunicazione fra utenti MSN?** Quando ci si connette
a MSN e si vuole inviare un messaggio ad un nostro amico nella lista dei
contatti, il messaggio viene prima inviato ai server di MSN e poi viene
successivamente inviato al nostro amico da parte del server.

Questo meccanismo fa si che la conversazione non sia diretta, ma passi
attraverso qualcosa che è in grado di fare qualsiasi cosa:
**registrarla**, **analizzarla** e persino **bloccarla**.

E' quello che è accaduto in questi giorni con [i link ai video di
Youtube](http://www.betadaily.com/2008/05/10/microsoft-starts-blocking-youtube-links-from-being-shared-on-msn-and-windows-live-messenger/)
e quello che sta accadendo da sempre a moltissimi link ritenuti
pericolosi da "mamma Microsoft".

Provate ad esempio ad inviare tramite MSN un link contenente la stringa
"download.php" come ad esempio il link per scaricare OpenOffice (sarà un
caso?!): 
**http://www.plio.it/download.php?q=d&product=OpenOffice.org&os=winwjre&lang=it&version=2.4.0**

Il comportamento sarà lo stesso per tutti, qualsiasi client si usi
(anche se utilizziamo un client MSN-compatibile, tipo Pidgin, su un
altro sistema operativo), visto che il filtro avviene a livello di
server: **il messaggio non verrà recapitato** alla persona alla quale
abbiamo tentato di inviarlo.

Come possiamo sapere quali saranno le parole che verranno censurate dai
server di MSN? Non c'è modo. La lista delle parole censurate è
ovviamente segreta. Cosa succederà un giorno se a Microsoft (magari con
l'appoggio o la spinta di qualche governo) verrà in mente di iniziare a
filtrare altri contenuti ritenuti "pericolosi"? Questa situazione
purtroppo ricorda molto da vicino "*la grande muraglia*", ovvero il
**firewall** con il quale tutti i navigatori residenti in Cina sono
costretti a fare i conti durante la navigazione.

**La soluzione ovviamente esiste:** non utilizzare MSN come sistema di
instant messaging, ma usare invece una piattaforma completamente aperta
e non centralizzata, come ad esempio
[**Jabber**](http://www.jabber.org/) dove la comunicazione avviene tra
piu' server, e dove chiunque puo' mettere su un proprio server.

Spero che questo post abbia aperto un po' gli occhi a coloro che fino ad
ora erano un po' scettici su questo tipo di cose.
