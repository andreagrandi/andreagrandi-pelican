Title: Maemo Summit (Berlino) - giorno 2
Date: 2008-09-21 22:47
Author: admin
Category: Maemo (IT)
Tags: maemo, nokia, summit
Slug: maemo-summit-berlino-giorno-2
Status: published

![](http://wiki.maemo.org/images/9/9c/MaemoSummit091908.jpg){.alignright}Con
circa 30 minuti di ritardo (maledetto stinco di maiale della sera
prima!) arriviamo al [**C-base**](http://www.c-base.org/). La sede del
C-base è veramente straordinaria: costruita sulle fondamenta di un
vecchio edificio lungo le rive del fiume, ha al suo interno ben due bar,
tre sale conferenza, e tantissime altre stanze dove vengono fatte altre
attività (una scuola di musica, una scuola di ballo ecc...).

Dopo aver ritirato i nostri badge, ci accomodiamo nella sala principale
dove [**Ari Jaaksi**](http://maemo.org/profile/view/jaaksi/), il
vice-presidente di **Nokia**, sta tenendo il talk introduttivo della
giornata. La sala è stracolma di persone e siamo quindi costretti a
sistemarci in piedi in fondo alla sala.

Il talk successivo è a cura di [**Jay
Sullivan**](http://dailythemes.wordpress.com/), sviluppatore di del team
di **Mozilla**. Non vengono annunciate particolari novità, il talk che
seguirà sarà molto piu' interessante.

**Harri Kiljander** di **Nokia** ci presenta alcune delle novità che
saranno presenti in **Maemo 5** e nei futuri device. Tra le cose piu'
importanti che vengono messe in risalto, ci sarà finalmente il supporto
per il **multi touch**.

Dopo un altro paio di talk ed una breve pausa per riorganizzare le idee,
arriva il momento tanto temuto: quello di tenere il talk! Il motivo per
cui sono andato al Summit infatti era per tenere un talk (seppur breve)
su due plugin (**Pluthon** e **ESBox**) per **Eclipse** che vengono
utilizzati per sviluppare applicazione per Maemo. Nei cinque minuti
messi a disposizione, riesco per fortuna a dire quelle poche cose che mi
ero "preparato". Onestamente non avevo preparato però alcuna slide, e
questo non mi è stato di grande aiuto. Ho pensato subito che se avessi
avuto con me anche 5 o 6 slide che sintetizzavano quello che avrei
dovuto dire, sarebbe stato tutto molto piu' facile. Oltretutto il talk
doveva essere in inglese.

![](http://wiki.maemo.org/images/7/7d/MaemoSummit_catering.jpg){.alignleft}Finalmente
arriva l'ora di pranzo. Veniamo tutti dirottati in una sala al piano
terra dove gli organizzatori hanno fatto arrivare vassoi di crostini,
panini e schiacciatine di ogni tipo!

Una volta mangiato qualcosa, ci trasferiamo tutti in un'altra zona del
C-base, ovvero quella somigliante ad una stazione spaziale.

Il C-base infatti, secondo una leggenda metropolitana, sarebbe costruito
soprai resti di un'antica stazione spaziale.

Entrando nel cuore del C-base in effetti sembra di entrare proprio
all'interno di una **stazione spaziale**. Le poltrone sono fatte come le
sedie di uno shuttle, al muro ci sono incastonati pezzi di schede madre,
processori ed altri componenti hardware. La "stazione" ospita anche un
bar dove viene venduta dell'ottima birra freschissima a soli 2€ a
bottiglia!

Il pomeriggio del summit prosegue con ben tre sessioni parallele di talk
e a fine serata viene organizzata una festa all'interno del C-base.
Questa volta la **birra** viene offerta gratuitamente! Ci sistemiamo
tutti intorno ai tavoli, ognuno con il proprio tablet a parlare fra noi,
chattare, leggere email e qualcuno a bloggare in tempo reale quello che
succede intorno. Durante la serata ho avuto modo di conoscere meglio
**Alberto Garcia**, uno sviluppatore spagnolo con il quale collaboro per
il progetto Vagalume (un player Last.fm di cui curo la traduzione in
italiano). Ho molto apprezzato inoltre che **Quim Gil** (marketing
manager di Nokia per il progetto Maemo) sia venuto da ognuno di noi a
chiederci le nostre impressioni, le nostre idee e tutto quello che
potevamo dirgli sulla prima giornata del summit.

Dopo essere stati alla festa fino a circa mezzanotte, faccio rientro in
albergo, visto che la mattina dopo ci sarebbe stata un'altra giornata
intensa di conferenze e talk tecnici.
